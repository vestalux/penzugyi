---
title: Az MNB 40 millió forint bírságot szabott ki a CIB Bankra
date: 2021-02-12 00:02:00
order: 

---
![Lehet, hogy egy kép erről: , szöveg, amely így szól: „MAGYAR NEMZETI MAGI BANK”](https://scontent-vie1-1.xx.fbcdn.net/v/t1.6435-9/150935929_1152572998508870_1902496121745356054_n.png?_nc_cat=102&ccb=1-3&_nc_sid=730e14&_nc_ohc=0FY0-FMdWSEAX8JbdlO&_nc_ht=scontent-vie1-1.xx&oh=cb0adf5a16a4c29ffb70961babdcf973&oe=60D1CA29)

A jegybank 40 millió forint bírságot szabott ki a CIB Bankra hibás ügyféltájékoztatás és felügyeleti adatszolgáltatási hiányosságok miatt – közölte a Magyar Nemzeti Bank (MNB).

Kiemelték: a feltárt hiányosságok nem veszélyeztetik a hitelintézet biztonságos működését.

A hitelintézet 2018-ban 20 ezer ügyfél részére hibás utólagos tájékoztatást küldött például a termékköltségekről, a nettó hozamról és egyes tranzakciós költségekről – ismertették utalva arra, hogy az adatokat összeállító program paraméterei pontatlanok voltak. A vizsgálat problémaként azonosította azt is, hogy a bank ügyfelei a megbízások végrehajtásáról szóló teljesítési igazoláshoz csupán a bankfiókban juthattak hozzá. Az MNB szabálytalanságokat tárt fel a hitelintézet felügyeleti adatszolgáltatásával kapcsolatban is.

A különböző hiányosságokat az MNB felszólítása alapján a banknak 90-180 napon belül pótolnia kell.

A bírság összegének meghatározásakor súlyosító körülménynek számított, hogy a hibás tájékoztatás az ügyfelek széles körét érintette, enyhítő körülménynek minősült ugyanakkor, hogy a pénzintézet együttműködő volt.

(Forrás: MTI)