---
title: A katásoknak február 25-éig kell elküldeniük a bevételi nyilatkozatot
date: 2021-02-03 00:02:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.6435-9/146259703_1144541009312069_3534807727857585818_n.png?_nc_cat=108&ccb=1-3&_nc_sid=730e14&_nc_ohc=cy2MvOlL1joAX8rmpTi&_nc_ht=scontent-vie1-1.xx&oh=8aec90a1507e0f15d1d2e94cc2ff68b3&oe=60D20CF1)

A katásoknak február 25-éig kell elküldeniük a 20KATA nyomtatványt a Nemzeti Adó- és Vámhivatalhoz (NAV), a bevételi nyilatkozat tavaly óta az Online Nyomtatványkitöltő Alkalmazással (ONYA) is elkészíthető, így egyszerűbb, gyorsabb a kitöltés.

Az ONYA-ban a katások jelentős része, mindössze három adat megadásával – időszak, hónapok száma és elért bevétel – online teljesítheti a tavalyi évről szóló elszámolást a február 25-ei határidőig. A webes alkalmazás használatához nincs szükség külön segédprogramra, ugyanakkor a korábbi nyomtatványkitöltő – az ÁNYK – valamennyi funkcióját biztosítja.

A NAV hangsúlyozza, hogy az ügyintézés az ONYA-ban gyorsabb és egyszerűbb, mert az elektronikus azonosítás után az alkalmazás automatikusan betölti a NAV által ismert adatokat, ezért a felhasználónak már csak a tartalmi adatokat kell beírnia. Az ONYA-ban a saját ügyek intézése mellett meghatalmazottként is el lehet járni.

A szolgáltatást azok a katások is használhatják, akiknek a minimális három adaton túl egyéb információkat is meg kell adniuk, vagy százalékos mértékű adót, társasági adót, vagy késedelmi pótlékot kell bevallaniuk. A korábban megszokott automatikus számítások, figyelmeztetések is működnek, és az online fizetés lehetősége is adott.

Az online nyomtatványok köre folyamatosan bővül a NAV honlapjáról elérhető Online Nyomtatványkitöltő Alkalmazásban – tájékoztatott a Nemzeti Adó- és Vámhivatal.

(Forrás: MTI)