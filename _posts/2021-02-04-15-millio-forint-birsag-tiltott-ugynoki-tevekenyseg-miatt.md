---
title: 15 millió forint bírság tiltott ügynöki tevékenység miatt
date: 2021-02-04 00:02:00
order: 

---
![Lehet, hogy egy kép erről: , szöveg, amely így szól: „MAGYAR NEMZETI MAGI BANK”](https://scontent-vie1-1.xx.fbcdn.net/v/t1.6435-9/151150480_1152569701842533_3829980561301240440_n.png?_nc_cat=104&ccb=1-3&_nc_sid=730e14&_nc_ohc=Pwa2Eo86wsMAX8Ci8ez&_nc_ht=scontent-vie1-1.xx&oh=4dc3c952d22892cb6d7165dc9d987511&oe=60D4F959)

A Magyar Nemzeti Bank (MNB) 15 millió forint felügyeleti és fogyasztóvédelmi bírságot szabott ki a LIC Független Biztosítási Közvetítő Kft.-re tiltott ügynöki tevékenység végzése miatt.

A társaság alkuszként két biztosító termékeit mutatta be, és jellemzően csak egyikükét kínálta, lényegében annak ügynökeként eljárva – részletezte az MNB. A közvetítő nem elemzett elegendő számú, a piacon elérhető biztosítást, megsértve az alkuszi tevékenységre vonatkozó jogszabályokat.

A társaság továbbá nem teljesítette a szerződéskötést megelőző ügyfél-tájékoztatási és ajánlatelemzési kötelezettségét sem – tették hozzá utalva arra, hogy más területeken, például a szakmai képzési nyilvántartás és a közvetítők jogviszonyának rögzítése területén is találtak hiányosságokat.

A jegybank célvizsgálatot folytatott le a biztosítási közvetítőnél, amelynek során a 2017 januárjától az ellenőrzés lezárásáig tartó időszakot tekintette át.

A jegybank a bírság összegének meghatározásakor súlyosbító körülményként vette figyelembe, hogy miközben a vizsgált időszakban 12 biztosító is kínált egymással versengő termékeket, a LIC Független Biztosítási Közvetítő Kft. csupán két biztosító termékeinek értékesítésére kötött együttműködési megállapodást, és ezen belül is gyakorlatilag kizárólag egy biztosítóét értékesítette.

(Forrás: MTI)