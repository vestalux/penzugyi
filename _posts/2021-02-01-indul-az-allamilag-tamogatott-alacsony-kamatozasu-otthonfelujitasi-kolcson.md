---
title: Indul az államilag támogatott, alacsony kamatozású otthonfelújítási kölcsön
date: 2021-02-01 00:02:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.6435-9/146461028_1144541845978652_2005348396527684465_n.png?_nc_cat=101&ccb=1-3&_nc_sid=730e14&_nc_ohc=OMhit6SNHZwAX-4AD-b&_nc_ht=scontent-vie1-1.xx&oh=019a7bdaa99a2814cc8e9ecfc7dc9869&oe=60D4EA83)

Február 1-jétől indul az államilag támogatott, alacsony kamatozású otthonfelújítási kölcsön – közölte a családokért felelős tárca nélküli miniszter.

Novák Katalin úgy fogalmazott: ez a kölcsön azoknak a családoknak szól, akik szeretnék felújítani az otthonukat, amihez szeretnék igénybe venni az otthonfelújítási támogatást, de nincs annyi pénzük, hogy belekezdjenek. Ők felvehetnek egy legfeljebb hatmillió forintos, garantáltan háromszázalékos kamatozású, maximum tízéves futamidejű kölcsönt. A kölcsön államilag támogatott, a kamat piaci kamatozás és a három százalék közötti részét az állam megtéríti a pénzintézeteknek. A kölcsönt bankfiókban lehet igényelni.

Hatmillió forintos hitel felvétele esetén a havi törlesztőrészlet 58 ezer forint, ha pedig megkapják az állami támogatást az otthonfelújításhoz, akkor ennek csak a felét kell majd tovább törleszteni a családnak – emelte ki Novák Katalin. Megjegyezte: ez azt jelenti, hogy onnantól a törlesztőrészletük 30 ezer forint alá csökken.

A családokért felelős tárca nélküli miniszter arról is beszélt: az otthonfelújítási támogatással az állam a felújítási költségek felét téríti meg, legfeljebb hárommillió forintot minden gyermekes családnak. Így ha valaki felveszi az otthonfelújítási kölcsönt és megkapja az otthonfelújítási támogatást, akkor a Magyar Államkincstár egyenesen a banknak utalja a támogatás összegét, így ennyivel csökken majd a törlesztőrészlet – mondta.

(Forrás: MTI)