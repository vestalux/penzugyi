---
title: A kgfb díjak országosan 9 százalékkal nőttek tavaly
date: 2021-02-11 00:02:00
order: 

---
![Lehet, hogy egy kép erről: autó és szabadtéri](https://scontent-vie1-1.xx.fbcdn.net/v/t1.6435-9/151181595_1152571538509016_7740750252231848920_n.jpg?_nc_cat=104&ccb=1-3&_nc_sid=730e14&_nc_ohc=lQ2G7NNu-h4AX-HKDsk&_nc_ht=scontent-vie1-1.xx&oh=9ce202ddd38f27bec063d5e3bb3e41b8&oe=60D3FBE0)

A kötelező gépjármű-felelősségbiztosítás (kgfb) átlagos díja a személyautókra országosan 9 százalékkal 45 ezer forintra, Budapesten 15 százalékkal 63 ezer forintra nőtt tavaly – ismertette a jegybank új indexét bemutató sajtótájékoztatón Kandrács Csaba, a Magyar Nemzeti Bank (MNB) alelnöke.

Kiemelte: az új árindex „régóta várt” átláthatóságot hozhat a kgfb árazásba, ami erősítheti a közbizalmat. A szektor egészére vonatkozóan ilyen árindex eddig nem volt.

Az autós szerződések díjainak átlagára 2016-hoz képest tavaly december végére 73 százalékkal nőtt, a nettó áremelkedés – az adóktól, káreseményektől és tartalékoktól megtisztítva – 40 százalékos volt – mutatott rá az alelnök.

A gépjármű biztosítási díjak 2019-ig összhangban voltak a károk alakulásával, tavaly azonban a járvány miatt az olló szétnyílt a díjak javára – mondta Kandrács Csaba utalva arra, hogy egyszeri hatásként tekintenek a jelenségre, illetve későbbi korrekcióra számítanak.

Nagy Koppány László, a biztosítási, pénztári és közvetítői felügyeleti igazgatóság vezetője a sajtótájékoztatón felidézte: 2015 előtt 10-20 százalékos veszteségeket könyvelt el a kgfb üzletág, mára viszont 5-6 százalékos nyereség mellett „megáll a saját lábán”.

Érdemes összehasonlítani a 13 biztosító díját és adott esetben kedvezőbb ajánlat után nézni – biztatta a szakember az ügyfeleket utalva arra, hogy mára 10 százalék körüli szintre esett vissza azok száma, akik az év elején szolgáltatót váltanak.

Az MNB a kgfb díjak alakulásáról szóló indexet negyedévente teszi közzé honlapján külön lebontásban normál személyautókra és egyéb kategóriákra, például flottás személyautókra, nagy buszokra és nehéz pótkocsikra.

(Forrás: MTI)