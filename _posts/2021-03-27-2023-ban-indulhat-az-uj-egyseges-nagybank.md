---
title: 2023-ban indulhat az új, egységes nagybank
date: 2021-03-27 00:03:00
order: 

---
![Lehet, hogy egy kép erről: belső tér](https://scontent-vie1-1.xx.fbcdn.net/v/t1.6435-9/175816106_1193083797791123_8593787274992977514_n.png?_nc_cat=111&ccb=1-3&_nc_sid=730e14&_nc_ohc=H8N8tZijSlsAX-iaTmO&_nc_ht=scontent-vie1-1.xx&oh=d5cbe819574f19cb3b9e2dd544688f00&oe=60D1AEB9)

A Magyar Bankholding Zrt. elfogadta a Budapest Bank, az MKB Bank és a Takarékbank egyesülésére vonatkozó ötéves üzleti stratégiát, eszerint 2023-ban indulhat az új, egységes nagybank.

A létrejövő nagybank Magyarország legmodernebb bankja kíván lenni, amely rugalmas, nemzetközileg is élenjáró digitális megoldásokat vezet be, átformálja a bankokról kialakult hagyományos képet – írták.

A piacvezető szerepre törekvő, tisztán magyar tulajdonú bank elkötelezett abban, hogy Magyarország legmodernebb, leginkább digitalizált pénzügyi szolgáltatójává váljon, kiszolgálja a teljes piaci spektrumot, miközben jelentős hangsúlyt helyez a lakossági, mikro-, kis- és középvállalati, valamint agrár ügyfeleire. Piacvezető vállalati, agrár- és lízing pozícióit a csoport az új üzleti modellben is megőrzi.

A stratégia több szinergikus lehetőséget is azonosít, például a működés, az irányítás és az informatikai rendszerek területein, amelyek kiaknázásával az új nagybank hatékonyabb lehet, mint a korábbi tagbankok külön-külön.

„A piaci átlagot jelentősen meghaladó növekedéssel számolunk a lakossági, a mikro- és kisvállalati, valamint az agrárszegmensekben egyaránt” – nyilatkozta Barna Zsolt, a Magyar Bankholding Igazgatóságának elnöke. A stratégia szerint a bankholding a következő öt évben a megtermelt profitot visszaforgatja.

A bankcsoport az átalakulást követően is a legnagyobb magyarországi fiókhálózatot fogja működtetni, elkötelezett marad a kistelepüléseken élők kiszolgálása mellett, mindeközben erős digitális orientációval szeretne élenjáróvá válni, egyben felveszi a versenyt az innovatív pénzügyi szolgáltatókkal és a pénzügyi szektorba betörő nagy nemzetközi technológiai vállalatokkal is.

„A stratégia részét képezi a nemzetközi szinten is élenjáró digitális megoldások bevezetése, de legalább ekkora hangsúlyt kap az ügyféligények felismerésére és kiszolgálására épülő, rugalmas, folyamatos megújulásra képes szervezet és vállalati kultúra létrehozása” – mondta Barna Zsolt.

A Budapest Bank Zrt., az MKB Bank Nyrt. és az MTB Zrt. meghatározó tulajdonosai 2020. december 15-én apportálták a banki részvényeiket a Magyar Bankholding Zrt.-be, amivel kialakult a három bank egységes tulajdonosi struktúrája és irányítása.

A holding mérlegfőösszege 8424 milliárd, hitelállománya 3787 milliárd, betétállománya pedig 5414 milliárd forint. Az új bankcsoport 1,4 millió aktív lakossági és 208 ezer aktív vállalati ügyfelet szolgál ki. A holding számos területen piacvezető pozícióval rendelkezik. Országosan 925 fiókot működtet.

A Magyar Bankholding Zrt. Magyarország második legnagyobb bankcsoportja, amelyben az állam a Corvinus Nemzetközi Befektetési Zrt. révén 30,35 százalék, az MKB eddigi közvetlen tulajdonosai 31,96 százalék, az MTB eddig közvetlen tulajdonosai pedig 37,69 százalék tulajdonrésszel rendelkeznek.

(Forrás: MTI)