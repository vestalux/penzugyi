---
title: A K&H Bank is használhatja a Kiemelkedő Digitális Hitelintézet védjegyet
date: 2021-02-16 00:02:00
order: 

---

![Lehet, hogy egy kép erről: szabadtéri](https://scontent-vie1-1.xx.fbcdn.net/v/t1.6435-9/161743314_1170396920059811_8873662403260256933_n.jpg?_nc_cat=104&ccb=1-3&_nc_sid=730e14&_nc_ohc=908RlHdJSVMAX-QFU33&_nc_ht=scontent-vie1-1.xx&oh=433fa6f0b70652d7595f2d7673388c65&oe=60D372A5)

A tavaly novemberben elindult Digitális Jólét Pénzügyi Védjegy program célja, hogy felhívja a fogyasztók figyelmét a korszerű és kimagasló minőségű digitális szolgáltatásokra.

A Digitális Jólét Program kiemelkedő digitális hitelintézet védjegyét másodikként elnyerő K&H Bank az elmúlt időszakban egyebek mellett digitális csatornákon lekérdezhető PIN-kódot vezetett be, és videóhívásos vállalkozói számlanyitást tett lehetővé ügyfelei számára.

Solymár Károly Balázs kiemelte: a kormány a pénzügyi szektorban is magasabb szintű digitalizációt kíván elérni Magyarországon. A Digitális Jólét Pénzügyi Védjegy program erősíti az állampolgárok és a vállalkozások bizalmát a hazai hitelintézetekben, amelyeket újabb fejlesztésekre is késztethet. A minősítés technológiasemleges, elsősorban a netbanki, mobilbanki szolgáltatások bővítésére, az ügyfélszolgálat erősítésére ösztönöz – tette hozzá az Innovációs és Technológiai Minisztérium digitalizációért felelős helyettes államtitkára.

Németh Balázs, a K&H Bank innovációs vezetője kiemelte, hogy fontos visszajelzés számukra a kiemelkedő digitális hitelintézet védjegy elnyerése, mely igazolja, hogy az elmúlt időszakban elindított innovatív szolgáltatásaik hozzájárulnak a digitális gazdaság fejlődéséhez. Elmondta, hogy ügyfeleik banki kapcsolatainak digitális aktivitása növekszik, ugyanis a K&H mobilbankkal rendelkezők 2020 decemberében mintegy 5 millió alkalommal használták az alkalmazást, ügyfelek száma pedig 30 százalékkal növekedett az egy évvel korábbihoz képest.

A „Digitális Hitelintézet/Biztosító – DJP-partner” és a „Kiemelkedő Digitális Hitelintézet/Biztosító – DJP-partner” védjegyek használatára magyarországi székhellyel vagy fiókteleppel rendelkező biztosítók és hitelintézetek pályázhatnak, ha a benyújtás idején legalább ötezer ügyfél számára nyújtanak pénzügyi szolgáltatásokat. A kiemelkedő digitális hitelintézet kategóriában az alapszintű netbanki és mobilbanki szolgáltatásokon túl már innovációs törekvéseket, társadalmi felelősségvállalást és a fogyasztók pénzügyi tudatosságának növelésére irányuló ötleteket is értékel a pályázatot gondozó Digitális Jólét Program. A Digitális Jólét Pénzügyi Védjegy Programra a szervezet honlapján lehet jelentkezni.

(Forrás: ITM)