---
title: A monetáris szigorítás lehetőségét vetette fel az MNB alelnöke
date: 2021-05-19 00:05:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.6435-9/191422915_1214862935613209_8821742020809046977_n.png?_nc_cat=102&ccb=1-3&_nc_sid=730e14&_nc_ohc=EtNH_l22sZMAX89K9Yr&_nc_ht=scontent-vie1-1.xx&oh=46b071a87b6c551bb5436196a3a597b1&oe=60D20A2C)

Az alapkamat emelésének lehetőségét már júniusban érdemes lesz mérlegelni, mondta a Reuters hírügynökségnek adott nyilatkozatában Virág Barnabás, a Magyar Nemzeti Bank (MNB) alelnöke.

Megállapította, hogy a tartósan magas infláció kockázata március óta egyértelműen megnőtt.

Mint mondta, a tartós inflációs kockázatokra az alapkamat változtatásával reagál a jegybank, míg a kockázati prémiumot megrendítő rövid távú sokkok kezelésére az egyhetes betéti kamatot alkalmazza.

A gazdaság teljes újranyitásával új szakaszába lép a monetáris politika, és a rövid kamatokat a jegybank proaktívan fogja alkalmazni a rövidtávú inflációs kockázatok kezelésére – jelentette ki. A monetáris politika új szakasza több lépésből álló adatvezérelt folyamat lesz és a kamatemelés megelőzheti az eszközvásárlási program változtatására irányuló bármilyen döntést – szögezte le Virág Barnabás.

Hozzátette, hogy a júniusban megjelenő Inflációs jelentés különösen nagy jelentőségű lesz a kockázatok megítélése szempontjából.

A Reuters megjegyezte, hogy a jegybank alelnökének nyilatkozata hatására öthavi csúcsára erősödött a forint az euróval szemben.

(Forrás: MTI)