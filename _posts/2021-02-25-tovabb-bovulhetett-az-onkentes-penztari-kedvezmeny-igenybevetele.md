---
title: Tovább bővülhetett az önkéntes pénztári kedvezmény igénybevétele
date: 2021-02-25 00:02:00
order: 

---
![Lehet, hogy egy kép erről: 1 személy, álló és , szöveg, amely így szól: „KORMÁNYA”](https://scontent-vie1-1.xx.fbcdn.net/v/t1.6435-9/161519341_1170395523393284_3433065851826971186_n.png?_nc_cat=108&ccb=1-3&_nc_sid=730e14&_nc_ohc=wmoLClRZugcAX_WH3Ip&_nc_ht=scontent-vie1-1.xx&oh=cd92e7583fcb9833f7231024e40a8e2d&oe=60D201E8)

A koronavírus-járvány ellenére folytatódhatott tavaly is az önkéntes pénztári adókedvezményt igénybe vevők számának bővülése Tállai András szerint.

A Pénzügyminisztérium parlamenti ügyekért felelős államtitkára elmondta: az öngondoskodást adókedvezménnyel és az adminisztrációs terhek átvállalásával segíti a kormány, de az adó- és pénzügyi tudatosság erősödésének is szerepe van abban, hogy az adókedvezmény összege és az igénybevevők száma évről-évre nő.

Négy év alatt, 2019-re a duplájára, 43 milliárd forintra nőtt az önkéntes pénztári adókedvezmények összege, a kedvezményezettek száma 300 ezerrel, 910 ezerre nőtt – tette hozzá.

A kedvezmény igénybevétele és kezelésének módja is az öngondoskodást segíti. Az adóból visszajáró összeget az adóhivatal közvetlenül a pénztárnak utalja, ezzel is nő az időskori megtakarítás összege. A kedvezmény igénybevétele rendkívül egyszerű, mivel 2017 óta az adóhivatal készíti el az szja-bevallást – mondta az államtitkár.

A magyar e-szja rendszer Európában egyedülálló módon kitölti a kedvezmény igénybevételéhez szükséges sorokat is, a bevallási tervezet még a pénztár számlaszámát is tartalmazza. Mindössze a két vagy több pénztárba befizető magánszemélynek kell kiválasztania azt, hogy melyik pénztárba utalja át a hivatal a visszajáró adó összegét – magyarázta Tállai András.

Megjegyezte, hogy a 2020-ról szóló szja-bevallások elektronikusan március 15-től érhetőek el. A tervezet jóváhagyását, kiegészítését követő 30 napon belül az adókedvezmény összegét át is utalja az adóhivatal az önkéntes pénztári számlákra.

A pénzügyi és adótudatosság egyik fontos eleme az, hogy mindenki előrelátóan, átgondoltan intézze a saját és a családja pénzügyeit – húzta alá Tállai András.

A hosszú távú döntések meghozatalakor érdemes minden szempontot figyelembe venni, így többek között a nyugdíj célú megtakarítások után járó adókedvezményt is – mondta.

Felhívta a figyelmet arra: alapvetően három nyugdíj célú megtakarítás létezik, a nyugdíj-előtakarékossági számla (NYESZ), a nyugdíjbiztosítás és az önkéntes nyugdíjpénztár.

Az ezekbe történő befizetés után igénybe vehető kedvezmény a befizetés 20 százaléka, de évente nem haladhatja meg az önkéntes kölcsönös nyugdíjpénztárnál a 150 ezer forintot, a NYESZ-nél a 100 ezer forintot (illetőleg 130 ezret, ha a magánszemély 2020. január 1. előtt töltötte be a rá irányadó öregségi nyugdíjkorhatárt), a nyugdíjbiztosítási szerződésnél a 130 ezer forintot. Akinek több nyugdíj célú megtakarítása is van, az adókedvezmény éves korlátja együttesen 280 ezer forint – részletezte az államtitkár.

(Forrás: MTI/PM)