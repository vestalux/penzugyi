---
title: MNB közlemény - Újabb intézkedések a Sberbanknál
date: 2022-03-01 00:03:00
order: 

---
![Sberbank Magyarország Zrt. | Ramasoft](https://www.ramasoft.hu/sites/default/files/sber_0.jpg)**_Az MNB a hitelintézet biztonságos működésének fenntartása érdekében március 2-től 30 napra ügyfelenként 7 millió forintban limitálta a magyarországi Sberbank által kifizethető betétek és más visszafizetendő források összegét. Február 28-ától a jegybank felügyeleti biztost is kiküldött a hitelintézethez. A helyzet nincs hatással a magyarországi pénzügyi intézményrendszer egyéb tagjaira, amelyek stabilan, a megszokott rendben szolgálják ki ügyfeleiket._**

A Magyar Nemzeti Bank (MNB) határozatában 2022. március 2-től 30 napra 7 millió forint értékben maximálta az egy ügyfél által a Sberbank Magyarország Zrt.-től felvehető forint és ennek megfelelő összegű deviza betétek, illetve egyéb források összegét. Ezen összeghatáron belül – ha igénylik – nemcsak a lakossági, de az egyéb ügyfelek is hozzájuthatnak követeléseikhez.

A korlátozás ugyanakkor azokat a limitet meghaladó összegeket is érinti, amelyeknél a bank már befogadta a kifizetési megbízást, ám annak teljesítésére még nem került sor. Az intézkedés a bankon belül más ügyfél számlájára történő átvezetésre is vonatkozik, illetve arra az esetre is, ha az ügyfél saját vagy más ügyfél részére befektetési szolgáltatási ügyfélszámlára kívánna pénzt átvezetni.

A jegybanki intézkedésre annak érdekében került sor, hogy a magyarországi Sberbank – az orosz-ukrán válság nyomán az anyabanktól, illetve annak tulajdonosától, az orosz Sberbanktól érkező negatív hatások ellenére – az elkövetkező időszakban is meg tudjon felelni a likviditásra- és tőkehelyzetre vonatkozó jogszabályi rendelkezéseknek.

A jegybank emellett határozatban 2022. február 28-ától felügyeleti biztost rendelt ki a magyar Sberbankhoz. A döntést szintén a hitelintézet tőkéjének és likviditásának, illetve az intézmény működése kapcsán érdekelteknek a védelme indokolta. A felügyeleti biztos átveszi a hitelintézet irányítását annak igazgatóságától, s gondoskodik a megfelelő működésről. A hitelintézet fiókjai, számlaműveleti lehetőségei szerdától a korábban megszokott módon érhetők el.

Mint emlékezetes, az MNB – az Egységes Szanálási Hatóság (SRB), az Európai Unió szanálási szervezetének a magyarországi Sberbank anyabankjának, a Sberbank Europe AG. fizetőképességi problémáira vonatkozó bejelentése nyomán – a hazai leánybank kérésére 2022. február 28-tól március 1-ig [két bankszünnapot](https://www.mnb.hu/sajtoszoba/sajtokozlemenyek/2022-evi-sajtokozlemenyek/ket-bankszunnap-a-magyar-sberbanknal-az-mnb-attekinti-a-hitelintezet-helyzetet) rendelt el. Ennek időszakában az ügyfelek bankkártyájukkal tudnak tranzakciókat végezni, illetve számlájuk is tud beérkező tételeket fogadni. Így a mindennapi élethelyzethez szükséges források rendelkezésükre állnak. Számlaműveleteket azonban kedd éjfélig még nem tudnak kezdeményezni.

A jegybank [honlapján](http://www.mnb.hu/) folyamatos tájékoztatást nyújt majd az ügyfeleknek és valamennyi érdekelt félnek a további tudnivalókról. A fogyasztók a témával kapcsolatos megkereséseikre a Sberbank Magyarország Zrt. mellett az MNB budapesti [ügyfélszolgálatán](https://www.mnb.hu/fogyasztovedelem/elerhetosegek/keressen-fel-minket-budapesten), illetve a megyeszékhelyeken elérhető [Pénzügyi Navigátor tanácsadó irodákban](https://www.mnb.hu/fogyasztovedelem/tanacsado-irodak) [írásban](mailto:ugyfelszolgalat@mnb.hu), [telefonon](http://www.mnb.hu/fogyasztovedelem/elerhetosegek/hivjon-minket) vagy [személyesen](http://www.mnb.hu/fogyasztovedelem/elerhetosegek/keressen-fel-minket-budapesten) is kaphatnak választ.

Az MNB – törvényi kötelezettségének eleget téve – folyamatosan ellátja a hazai pénzügyi rendszer üzleti megbízhatósági (prudenciális), pénzforgalmi és fogyasztóvédelmi felügyeletét. A mostani eseményeknek nincs hatása a hazai pénzügyi rendszer egyéb tagjaira, amelyek biztonságosan, a megszokott rendben szolgálják ki ügyfeleiket. Valamennyi hazai betétest (így a magyar Sberbank ügyfeleit is) az [Országos Betétbiztosítási Alap](https://www.oba.hu/wp-content/uploads/2022/02/OBA_Sberbank-ugyfeltajekoztato_2022.02.28.pdf) ügyfelenként és betétenként 100 ezer eurós betétgaranciája is védi.

**Magyar Nemzeti Bank**