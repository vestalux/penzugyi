---
title: Az adósságfék szabályok módosításáról döntött a Magyar Nemzeti Bank
date: 2021-02-16 00:02:00
order: 

---
![Lehet, hogy egy kép erről: , szöveg, amely így szól: „MAGYAR NEMZETI MAGI BANK”](https://scontent-vie1-1.xx.fbcdn.net/v/t1.6435-9/161552449_1170397470059756_603537714889707554_n.png?_nc_cat=100&ccb=1-3&_nc_sid=730e14&_nc_ohc=HTjaZ7IuDJcAX_h9o7f&_nc_ht=scontent-vie1-1.xx&oh=f77106226d7b8619c0c9883fa7f3ed07&oe=60D494C8)

A Magyar Nemzeti Bank (MNB) az adósságfék szabályok módosításáról döntött, ezzel támogatja az értékbecslési folyamatok egyszerűsítését.

Az MNB azt írta, hogy az értékbecslési folyamatok egyszerűsítését megteremtő jogszabályi háttér felállítására tekintettel döntött az adósságfék szabályok módosításáról. Ennek értelmében a hitelfedezeti mutató számításához az ingatlanok forgalmi értéke ezentúl statisztikai alapú értékbecslési módszertannal is megállapítható. A módosítás támogatja a banki digitalizáció erősítését, a gyorsabb és költséghatékonyabb hitelezési folyamatok kialakítását.

Kiemelik: a jelzáloghitelezés hatékonyságának növelése érdekében a versenyképesség javítását célzó 330 pontjában a jegybank szorgalmazta a helyszíni szemle nélküli, statisztikai alapú értékbecslés szélesebb körű alkalmazásának lehetővé tételét és hangsúlyozta az ezek alapjául szolgáló központi értékbecslési adatbázis felállításának fontosságát.

Az MNB javaslataival összhangban a Pénzügyminisztérium (PM) módosította a termőföldnek nem minősülő ingatlanok hitelbiztosítéki értékének meghatározására vonatkozó módszertani elvekről szóló PM rendeletet, így megnyílt a statisztikai alapú értékbecslések hitelkihelyezéskor történő alkalmazásának lehetősége a hitelintézetek számára.

Az MNB a megújult jogszabályi környezethez igazodva a jövedelemarányos törlesztőrészlet és a hitelfedezeti arányok szabályozásáról szóló MNB rendelet (továbbiakban: adósságfék rendelet) kiegészítése mellett döntött. A módosítás után az adósságfék rendeletben szabályozott hitelfedezeti mutató számításakor az ingatlanok forgalmi értéke statisztikai alapú értékbecsléssel is megállapítható.

A módosítással a jegybank támogatni kívánja a hitelezési folyamatok egyszerűsítését, a banki digitalizáció és hatékonyság erősítését. A statisztikai alapú értékbecslés alkalmazása esetén az ügyfelek oldalán is mérséklődnek a hitelfelvételhez kapcsolódó adminisztratív terhek.

Az adósságfék rendelet módosítása a Magyar Közlönyben való kihirdetést követő napon lép hatályba.

(Forrás: MTI)