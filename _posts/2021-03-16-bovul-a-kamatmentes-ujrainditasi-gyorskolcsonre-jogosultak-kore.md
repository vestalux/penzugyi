---
title: Bővül a kamatmentes újraindítási gyorskölcsönre jogosultak köre
date: 2021-03-16 00:03:00
order: 

---
![Lehet, hogy egy fekete-fehér kép erről: szabadtéri](https://scontent-vie1-1.xx.fbcdn.net/v/t1.6435-9/161981730_1170358186730351_6950986567954537283_n.png?_nc_cat=108&ccb=1-3&_nc_sid=730e14&_nc_ohc=pYBY11LYHYAAX-1whdi&_nc_ht=scontent-vie1-1.xx&oh=3d0314d6bf4c720891a994bb42f6f593&oe=60D31C9E)

Kedden 30 ágazattal bővül a kamatmentes újraindítási gyorskölcsönre jogosultak köre – közölte a Magyar Fejlesztési Bank (MFB).

A módosítás azokat a vállalkozókat érinti, akik a legújabb korlátozó intézkedések miatt hétfő óta nem, vagy csak korlátozottan jutnak bevételhez. A kedvezményezetti kör elsősorban a szolgáltató és kereskedelmi ágazatok tevékenységi köreivel bővült.

A feltételek nem változtak, a hitel továbbra is bér, járulék-, rezsi- és működési költségek fedezésére, valamint az újranyitáskor szükséges készletek finanszírozására igényelhető.

Az eddigi visszajelzések szerint a hitelprogram iránt jelentős az érdeklődés – közölték. Az első 4 napon több mint 5 ezer vállalkozás jelezte az előzetes hiteligényét, és az előrejelzések alapján a következő hetekben egyre több megkeresésre számítanak.

Az MFB figyeli a vállalkozások igényeit, hogy minél többeknek segíthessen. Vizsgálják többek között, hogy a 2019-ben alapított vállalkozások is kérhetnék-e a hitelt, emellett elkezdték a gyorskölcsön következő szakaszának előkészítését is.

A kamatmentes újraindítási gyorskölcsönre jogosító vállalkozási főtevékenységek listája az mfb.hu és az összetartók.hu oldalon érhető el.

(Forrás: MTI)