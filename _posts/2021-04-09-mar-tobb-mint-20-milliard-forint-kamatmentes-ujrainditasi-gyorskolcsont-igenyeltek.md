---
title: Már több mint 20 milliárd forint Kamatmentes Újraindítási Gyorskölcsönt igényeltek
date: 2021-04-09 00:04:00
order: 

---
![Lehet, hogy egy kép erről: 1 személy, álló és belső tér](https://scontent-vie1-1.xx.fbcdn.net/v/t1.6435-9/176364729_1193084661124370_7542589561591275342_n.jpg?_nc_cat=110&ccb=1-3&_nc_sid=730e14&_nc_ohc=eZ_kxEGUmYAAX9MojPD&_nc_ht=scontent-vie1-1.xx&oh=1c2a254bcb9cbbe54751f6425029774d&oe=60D37E76)

Eddig közel 3000 mikro-, kis- és középvállalkozás hitelkérelmét rögzítették az MFB Pontokon a rugalmas felhasználású Kamatmentes Újraindítási Gyorskölcsönre, összesen 20,4 milliárd forint értékben – jelentette be Schanda Tamás.

Az Innovációs és Technológiai Minisztérium miniszterhelyettese elmondta: a lehetőséggel élve a járványhelyzet miatt jelentős nehézségekkel megküzdő cégek azonnal visszatérhetnek a piaci versenybe, így megtarthatják munkavállalóikat.

„Meggyőződésünk, hogy azzal tudunk a legtöbbet segíteni, hogy lehetőségeket biztosítunk a bajban is. Míg a baloldal megszorításokkal, a magyar cégek és emberek megsarcolásával próbálta kezelni a válságot – és ne legyenek kétségeink, ezt tennék ma is –, mi teljesen más utat választottunk. Elkezdtük a 13. havi nyugdíj visszavezetését, a gyermeket nevelő családokat otthonteremtési és egyéb támogatások sorával, a vállalkozások talpon maradását, megerősödését pedig többféle eszközzel segítjük” – mondta Schanda Tamás.

A miniszterhelyettes kifejtette: a magyar emberek munkából akarnak megélni. Ezért nőtt hazánkban 4,5 millió fölé a munkavállalók száma, és ezért tartja kulcsfontosságúnak a kormány a munkahelyek védelmét a vírusválságban is. Hozzátette: sok vállalkozás van az országban, amelynek többlettámogatásra van szüksége ahhoz, hogy a védelmi intézkedések fokozatos feloldása után a régi, járvány előtti lendülettel vághasson bele újra a munkába. „Számukra alakítottuk ki az Újraindítási Gyorskölcsönt. Ez a hitel nemcsak kamatmentes, hanem önerő nélkül is igénybe vehető, ráadásul rugalmasan használható fel” – mondta Schanda Tamás, hozzátéve, hogy a legutóbbi adatok szerint 2828 vállalkozás igényelte ezt a fajta kölcsönt 20,4 milliárd forint értékben.

Juhász Edit nemzeti pénzügyi szolgáltatásokért és közműszolgáltatásokért felelős államtitkár hozzátette: „Az MFB Pontokon igényelhető Gyorskölcsön egy olyan egyedülálló hiteltermék, amely nemcsak a bér-, járulék-, rezsi- és egyéb működési költségek fedezésére, hanem az újranyitáskor szükséges készletek finanszírozására is felhasználható. Ezzel biztosítható, hogy a koronavírus miatt nehéz helyzetbe került vállalkozások ismét megerősödjenek, és a jövőben is a magyar gazdaság növekedésének alapját képezzék.”

(Forrás: ITM, fotó: MTI/Soós Lajos)