---
title: Májusban is jár a munkáltatói adómentesség
date: 2021-05-07 00:05:00
order: 

---
![Lehet, hogy egy kép erről: egy vagy több ember](https://scontent-vie1-1.xx.fbcdn.net/v/t1.6435-9/191183977_1214869702279199_6705369939931450040_n.jpg?_nc_cat=105&ccb=1-3&_nc_sid=730e14&_nc_ohc=TH27bXYnBF4AX_aFSGR&_nc_ht=scontent-vie1-1.xx&oh=fe0df74bbfd6cc17e8bddc96863887c6&oe=60D1F578)

Májusban is jár a munkáltatói adómentesség a turizmus, a vendéglátás és a szabadidő ágazatban; az adóelengedés több mint 130 ezer dolgozót érint – tájékoztatott a Pénzügyminisztérium parlamenti államtitkára.

Tállai András kiemelte, hogy a kormány nemcsak az ágazati bértámogatást hosszabbította meg egy hónappal, hanem a munkáltatói adómentességet is. A gazdaság újraindításának egyik fontos lépése lehet az adóügyi könnyítés, amelynek révén hét havi munkáltatói adómentességet kapnak a vendéglátásban és a szabadidős ágazatban tevékenykedők, a szálláshely-szolgáltatók, az utazásszervezők, és a magántulajdonú buszos vállalkozók – húzta alá az államtitkár.

A kormány segítséget nyújtott a március elején életbe lépett veszélyhelyzeti intézkedések miatt bezárásra kényszerült ágazatoknak, így márciusra és áprilisra az adóügyi könnyítéseket például a kiskereskedelemre, a fodrászokra és a kozmetikusokra is kiterjesztette. A védelmi intézkedések lépcsőzetes feloldásának első fokozata április 7-én lépett hatályba, ekkor nyithattak ki az üzletek és indulhattak újra a szolgáltatások – emlékeztetett.

Annak ellenére, hogy jelenleg már védettségi igazolvánnyal szinte minden szolgáltatás elérhető, az adóügyi könnyítést a koronavírus-járványnak leginkább kitett ágazatok esetében mégis meghosszabbította a kormány. Fontos szerep hárul ezekre az ágazatokra a gazdaság újraindítása során, ezért versenyképességi szempontból is fontos és szükséges a támogatás – hangsúlyozta.

A turizmusban, szabadidő ágazatban tevékenykedő vállalkozásoknak nem kell megfizetniük 2020 novembere és 2021 májusa között a munkavállalók utáni szociális hozzájárulási adót, szakképzési hozzájárulást, a rehabilitációs hozzájárulás arányos összegét, valamint a személyi jellegű kifizetések után a kivát – részletezte az államtitkár.

Az ágazati adókedvezmény nem veszhet el, több éven keresztül visszamenőleg is igénybe vehető. Ha ugyanis a vállalkozó elfelejtette érvényesíteni a mentességet, de az igénybevétel feltételei fennálltak, akkor önellenőrzéssel elévülési időn belül bármikor módosíthatja bevallását – tette hozzá.

Kitért arra is, hogy az érintett, csaknem 20 ezer vállalkozás a kedvezményt minimális adminisztrációval a lehető legegyszerűbben veheti igénybe; csak be kell jelölnie a havi adó- és járulékbevallásában az erre a célra kialakított mezőket. A májusi időszakra vonatkozó bevallást majd június 12-ig kell elküldeni az adóhivatalnak – rögzítette. A PM számításai szerint ezzel nagyjából hárommilliárd forintot spórolhatnak az érintett vállalkozások, a 485/2020-as kormányrendeletben felsorolt 25 ágazatban tevékenykedő munkáltatók.

(Forrás: PM/MTI, fotó: Balázs Attila)