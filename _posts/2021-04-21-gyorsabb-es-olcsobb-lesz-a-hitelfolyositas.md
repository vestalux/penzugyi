---
title: Gyorsabb és olcsóbb lesz a hitelfolyósítás
date: 2021-04-21 00:04:00
order: 

---
![Lehet, hogy egy kép erről: pénz](https://scontent-vie1-1.xx.fbcdn.net/v/t1.6435-9/176597346_1193085624457607_3301397505784107478_n.png?_nc_cat=103&ccb=1-3&_nc_sid=730e14&_nc_ohc=vNqBwcgB9MgAX-e226L&tn=wbKksBN9-ubuSJp5&_nc_ht=scontent-vie1-1.xx&oh=9fcc4629d9b5fb2b93ea3811ddf144ce&oe=60D2E9E5)

Gyorsabb és olcsóbb lesz a hitelfolyósítás, hamarosan számos új jelzáloghitel-kihelyezéshez is alkalmazzák majd a bankok a statisztikai alapú értékbecslés módszerét – közölte a Magyar Bankszövetség.

A szervezet felidézte, hogy az érintetteknek sok könnyebbséget hozó csomag egyik elemeként a Pénzügyminisztérium a Magyar Bankszövetséggel egyeztetve februárban kibővítette az egyszerűsített, statisztikai alapú ingatlan értékbecslés lehetőségét, és módosította annak szabályrendszerét. Ennek alapján a hitelfedezetek rendszeres felülvizsgálata során, ahol a jogszabály erre lehetőséget ad, a magyar bankszektor már általánosan elkezdte alkalmazni ezt a módszert.

Az itt összegyűlő tapasztalatok abban is segítenek, hogy a jogszabályi feltételeknek megfelelő új jelzáloghitelek esetében is általánosan bevezethessék ezt az egyszerűbb, gyorsabb és olcsóbb ingatlanértékelési metódust.

A februárban megjelent jogszabály lehetőségeinek teljes körű kiaknázásán a bankok folyamatosan dolgoztak, és hamarosan már nem csak a felülvizsgálatnál, hanem számos új jelzáloghitel-kihelyezés esetében is alkalmazható lesz a statisztikai alapú értékbecslés módszere.

A Magyar Bankszövetség egyértelműen támogatja az intézkedéscsomag elemeinek széleskörű alkalmazását, ennek köszönhetően a hitelek folyósítása gyorsabb és egyben olcsóbb is lesz – hangsúlyozta Kovács Levente, a szervezet főtitkára.

(Forrás: MTI)