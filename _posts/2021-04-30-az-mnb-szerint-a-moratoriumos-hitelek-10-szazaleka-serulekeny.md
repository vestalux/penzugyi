---
title: Az MNB szerint a moratóriumos hitelek 10 százaléka sérülékeny
date: 2021-04-30 00:04:00
order: 

---
![Lehet, hogy egy kép erről: pénz és szöveg](https://scontent-vie1-1.xx.fbcdn.net/v/t1.6435-9/191207416_1214868288946007_1919754844641282882_n.png?_nc_cat=106&ccb=1-3&_nc_sid=730e14&_nc_ohc=R7hft4XExRYAX81TNu5&_nc_ht=scontent-vie1-1.xx&oh=1599eba1ea5c2bcba4c6de39f3686bea&oe=60D3A699)

A moratóriumban részt vevő hiteleken belül a vállalati szektorban 12 százalék, a háztartási szektorban 10 százalék tekinthető pénzügyileg „kifeszítettnek”, sérülékenynek – mondta Fábián Gergely, a Magyar Nemzeti Bank ügyvezető igazgatója a Protfolio.hu online hitelkockázati és behajtási konferenciáján.

Kiemelte: a szabályozó intézkedéseknek köszönhetően a hitelportfóliók sokkal jobb minőségűek, mint a 2008-as válságot megelőzően. A lakossági hitelállomány 70 százalékát a 2015-ben bevezetett adósságfék szabályoknak megfelelően folyósították – tette hozzá.

Fábián Gergely elmondta, hogy a moratóriumban részt vevők között nagy arányban találhatók olyan ügyfelek, akiknek a pénzügyi helyzete nem romlott a járvány alatt. Az MNB által vizsgált adatbázisok alapján a védőhálót választó és azon kívül maradók körében is 50 százalék felett vannak azok, akiknek a jövedelme nőtt 2020 végére 2019 végéhez képest – fűzte hozzá. A segítséget igénybe vevők – folytatta – 44 százalékának csökkent a bevétele, ezen belül az ügyfelek harmadának jelentős mértékben.

A moratóriumot igénybe vevők az MNB felmérése szerint főleg a mindennapi fogyasztásaik fedezésére költötték a náluk maradó többletjövedelmet, alacsony az aránya azoknak, akik megtakarítottak belőle vagy befektetésre fordították – jegyezte meg a jegybank igazgatója.

Fontos lenne, hogy célzott legyen a visszaállítás a moratórium után, akinél indokolt, fokozatosan térjen vissza a teljes törlesztéshez – húzta alá Fábián Gergely. Utalt arra, hogy komoly erkölcsi kockázatok merülnek fel ha túl sokáig ilyen részvételi arány mellett fennmarad a jelenleg június 30-ig meghosszabbított moratórium.

A nem teljesítő hitelek aránya, az úgynevezett NPL-ráta a jegybank számításai szerint egy számjegyű marad várhatóan a védőháló feloldását követően – jelezte az MNB igazgatója utalva arra, hogy ez azért jelentős mértékű, nagyjából 2000 milliárd forintnyi hitelállományt jelenthet.

Fábián Gergely felhívta a figyelmet arra a több csatornán kommunikált, mégis sokak által figyelmen kívül hagyott tényezőre, hogy a futamidő-hosszabbodás nagyobb a moratóriumban töltött hónapoknál, 6 hónap moratóriumban eltöltött idő nagyjából 10 hónappal hosszabb futamidőt von maga után, mivel a törlesztőrészlet nem nőhet.

Az MNB megfontolandónak tartaná – ismertette az igazgató -, hogy a kormány biztosítsa a kamattartozás díjmentes előtörlesztésének lehetőségét jogszabály-változtatással. Az ügyfelek jövedelmi helyzetét látván szükség lenne arra is, hogy egyszerűbb legyen áttérni magasabb törlesztőrészlet-fizetésre – tette hozzá.

(Forrás: MTI)