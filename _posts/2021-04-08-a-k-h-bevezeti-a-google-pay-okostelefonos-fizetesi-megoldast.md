---
title: A K&H bevezeti a Google Pay okostelefonos fizetési megoldást
date: 2021-04-08 00:04:00
order: 

---
![Lehet, hogy egy kép erről: ‎, szöveg, amely így szól: „‎י G Pay Bank‎”‎](https://scontent-vie1-1.xx.fbcdn.net/v/t1.6435-9/175883886_1193084121124424_3015978438893561198_n.jpg?_nc_cat=110&ccb=1-3&_nc_sid=730e14&_nc_ohc=7kX8XWmAcm8AX8T6-0S&_nc_ht=scontent-vie1-1.xx&oh=dd0ac9860fb64e12432197c8b9d1a4ab&oe=60D30CE8)

Elsőként vezeti be a Google Pay okostelefonos fizetési megoldást a K&H Magyarországon a hazai pénzintézetek között, ami újabb lendületet adhat a bankkártyás, azon belül is az okostelefonos fizetéseknek – közölte a pénzintézet.

Németh Balázs, a K&H innovációs vezetője elmondta: egy év alatt meghatszorozódott az érintésmentes mobiltárcahasználók száma a pénzintézetnél, az érintésmentes mobilfizetések száma pedig ötszörösére emelkedett.

A bank digitálisan aktív ügyfeleinek száma fokozatosan növekszik, ma már 570 ezret tesz ki – hangsúlyozta a bank innovációs vezetője jelezvén azt is, hogy a Google Pay bevezetésével az okostelefonos kártyás fizetések számának további jelentős növekedésére számít.

Németh Balázs elmondta azt is, hogy a járványhatás elősegítette a készpénzmentes fizetési megoldások térnyerését. A pénzintézet adatai szerint a K&H-nál a bankkártyákkal történő fizetések 22 százalékkal nőttek tavaly, míg a teljes magyarországi piacon a kártyás belföldi fizetések száma 7 százalékkal emelkedett.

Eölyüs Endre, a Mastercard Magyarországért és Szlovéniáért felelős igazgatója ismertette: a Google Pay segítségével az érintettek bárhol fizethetnek. Ez a gyakorlatban úgy működik, hogy a K&H által kibocsátott bankkártyák az okostelefonokba digitalizálva kerülnek be, vagyis a kártyaadatok úgynevezett tokenekre cserélődnek a telefonban és ezek a tokenek biztosítják a fizetési tranzakciót.

A virtuális fizetési technológia garantálja, hogy a tokenek kizárólag az adott okostelefonban működnek, azaz biztonságos a velük történő fizetés – húzta alá a társaság igazgatója, aki egyben gratulált a K&H Banknak, hogy ezt a jelentős lépést kereskedelmi bankként megtette.

Bíró Pál, a Google Magyarország country managere arról beszélt, hogy a magyarok azonnal lecsapnak azokra a lehetőségekre, amikor egyszerűen, biztonságosan fizethetnek online és érintésmentesen az üzletekben. Elmondása szerint nagy öröm számukra, hogy platformjukat a K&H-val közösen, az ő mobilbankjukban kínálhatják.

(Forrás: MTI, fotó: Mastercard)