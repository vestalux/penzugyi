---
title: Az MNB több mint 46 millió forintra bírságolta a MagNet Bankot
date: 2021-03-17 00:03:00
order: 

---
![Lehet, hogy egy kép erről: , szöveg, amely így szól: „MAGYAR NEMZETI MAGI BANK”](https://scontent-vie1-1.xx.fbcdn.net/v/t1.6435-9/175831093_1193081367791366_3717725753267164099_n.png?_nc_cat=103&ccb=1-3&_nc_sid=730e14&_nc_ohc=6m_BMcO00ogAX-fCvCb&_nc_ht=scontent-vie1-1.xx&oh=7536bf27f1a9dfe3cb22295aff028189&oe=60D2D422)

A Magyar Nemzeti Bank (MNB) 46,25 millió forint bírságot szabott ki a MagNet Bankra, egyebek közt a felügyelő bizottság és a belső ellenőrzés működésében feltárt problémák, továbbá betétbiztosítási, hitelkockázati, illetve az IT-biztonságra és a tőkeszámításra vonatkozó hiányosságok miatt. A jogszabálysértéseknek nincs hatásuk a bank biztonságos működésére és az ügyfelekre.

Az MNB több helyszíni ellenőrzést is magában foglaló, csoportszintű átfogó vizsgálatot tartott a MagNet Banknál és leányvállalatánál, a MagNet Faktor Zrt.-nél. Az ellenőrzés a 2018. március 31-től a vizsgálat lezárásáig terjedő időszakot tekintette át.

A vizsgálat megállapította: a bank hitelkockázati limitszabályozása nem tudta maradéktalanul kezelni a kockázati koncentrációt. A vállalati hitelezésben a hitelintézet nem alkalmaz hatékony döntéshozatali, kockázatazonosítási eljárásokat, és fejlesztendő monitoring tevékenysége is. Egyes problémás ügyfelek hiteleit a bank nem kezelte átstrukturáltként, több esetben pedig elmaradtak az ügyfélminősítések felülvizsgálatai, vagy nem tükrözték az ügyfél valós kockázatát. Több ponton jogsértőnek bizonyult a bank fedezetkezelési rendszere is – közölték.

A MagNet Banknál a belső ellenőrzési létszáma nem volt összhangban a bank méretéből és jellegéből adódó kívánalmakkal. Több esetben ellentmondásos volt az összeférhetetlenségek feltárására, nyilvántartására vonatkozó belső szabályozás és a tényleges nyilatkozatok tartalma is.

A bank konszolidált biztosított betétes adatállománya formailag és tartalmilag sem volt megfelelő, és többször eltért a betétnyilvántartó rendszer, illetve az OBA-adatszolgáltatás adataitól. Az informatikai biztonság terén a bank nem biztosította a jogszabályban előírt gyakoriságú kockázatelemzést, miközben problémák merültek fel egyes éles üzemű rendszerek verziójának támogatottságával is.

Mindezek miatt a jegybank április 30., június 30. és szeptember 30-i határidővel kötelezte a MagNet Bankot a feltárt problémák megszüntetésére. A hitelintézetnek az előírtak végrehajtásának ellenőrzéséről készített – a vezető testületek által megtárgyalt, jóváhagyott – belső ellenőri jelentéssel szükséges beszámolnia azok megtörténtéről.

A bírságösszeg meghatározásakor a jegybank figyelembe vette a feltárt jogsértések súlyosságát, kockázatosságát, azt, hogy több hiányosság huzamosabb ideje állt fenn, és rendszerszintű probléma volt, illetve azt is, hogy a hitelintézet az MNB korábbi határozatában foglalt egyes kötelezéseket sem teljesített. Enyhítő körülménynek számított a bank együttműködő magatartása, illetve, hogy már az eljárás alatt megkezdte a hiányosságok egy részének megszüntetését.

(Forrás: MTI)