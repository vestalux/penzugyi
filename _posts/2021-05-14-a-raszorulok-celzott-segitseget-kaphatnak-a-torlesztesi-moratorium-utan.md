---
title: A rászorulók célzott segítséget kaphatnak a törlesztési moratórium után
date: 2021-05-14 00:05:00
order: 

---
![Lehet, hogy egy kép erről: pénz](https://scontent-vie1-1.xx.fbcdn.net/v/t1.6435-9/190888119_1214865145612988_6079661492403851779_n.png?_nc_cat=104&ccb=1-3&_nc_sid=730e14&_nc_ohc=xXBnyBK0bcsAX85xK3u&_nc_ht=scontent-vie1-1.xx&oh=f4dce893570fdc1d614e7563a997e451&oe=60D4C617)

A gazdaság stabilitása és gyors növekedési pályára állítása érdekében a Magyar Bankszövetség támogatja, hogy a moratórium meghosszabbításában a rászorulók, a koronavírus-járványban jelentős károkat elszenvedő családok és vállalkozások kaphassanak további, célzott segítséget – nyilatkozta Kovács Levente főtitkár az MTI kérdésére.

Megerősítette, hogy aktív egyeztetés folyik a moratórium jövőjéről a Pénzügyminisztérium, a Magyar Nemzeti Bank (MNB) és a kormány további képviselői, valamint a bankszövetség között.

Varga Mihály pénzügyminiszter a hét elején egy lapinterjúban jelezte, hogy a június végén lejáró hitelfizetési moratóriumról egyeztetnek. „Most a tapasztalatok összegyűjtése zajlik, ezután összegezzük az esetlegesen megjelenő igényt” – fogalmazott a tárcavezető, aki arra is felhívta a figyelmet, hogy a betétesek védelmében a bankoknak rendkívül szigorú szabályokat kell betartaniuk.

Az MNB szerint a moratórium kivezetése a vállalati hitelállomány 12 százalékánál és a háztartási hitelek 10 százalékánál jelent kockázatot – erről Fábián Gergely beszélt egy online konferencián a napokban. A jegybank ügyvezető igazgatója elmondta: fontos lenne, hogy célzott legyen a visszaállítás a moratórium után; akinél indokolt, fokozatosan térjen vissza a teljes törlesztéshez. A központi pénzintézet szerint a nem teljesítő hitelek aránya, az úgynevezett NPL-ráta egyszámjegyű marad várhatóan a védőháló feloldását követően – ismertette az MNB-igazgató.

A Pénzügyminisztérium januári adatai szerint a háztartások 59 százaléka élt a hitelmoratórium lehetőségével, 2,7 millió lakossági ügyfélből 1,6 millióan. Erről Gion Gábor pénzügyekért felelős államtitkár beszélt az év elején, aki ismertette azt is: a cégek a nagyjából 10 ezermilliárd forintnyi teljes hitelállományuk 42 százalékára, 4300 milliárdnyi kölcsönre vették igénybe a moratóriumot.

(Forrás: MTI)