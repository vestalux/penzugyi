---
title: A személyi jövedelemadó bevallási tervezetet érdemes átnézni
date: 2021-05-13 00:05:00
order: 

---
![Lehet, hogy egy kép erről: pénz](https://scontent-vie1-1.xx.fbcdn.net/v/t1.6435-9/190166018_1214869305612572_940832022888284360_n.png?_nc_cat=103&ccb=1-3&_nc_sid=730e14&_nc_ohc=lBCPh66AM6kAX-NtpGi&_nc_ht=scontent-vie1-1.xx&oh=7cca82b8e60d8f91a5c54a81bc9ae2f9&oe=60D27D90)

A jóvá nem hagyott tervezet – az egyéni vállalkozók, a mezőgazdasági őstermelők és az áfafizetésre kötelezettek tervezetének kivételével – május 20-án automatikusan bevallássá válik.

Az adóhatóság által elkészített személyi jövedelemadó (szja) bevallási tervezetet mindenképpen érdemes átnézni, szükség esetén módosítani – hívja fel a figyelmet a Nemzeti Adó- és Vámhivatal (NAV).

A NAV eSZJA-portálján ([https://eszja.nav.gov.hu](https://eszja.nav.gov.hu "https://eszja.nav.gov.hu")) már március 15. óta elérhetőek a bevallási tervezetek. Akik rendelkeznek KAÜ-azonosítóval, azok számítógépen, de akár okostelefonon vagy tableten is megnézhetik, kiegészíthetik tervezetüket, majd jóváhagyva be is küldhetik. A portált a NAV honlapjáról a legegyszerűbb felkeresni.

Azoknak, akiknek tavaly ingatlan-bérbeadásból volt bevételük, most kell számot adniuk a jövedelmükről. A bérbeadás teljes bevételéből a jövedelem kétféle módon állapítható meg. Az egyik lehetőség a tételes költségelszámolás, a másik 10 százalékos költséghányad alkalmazása. A jövedelem megállapítással kapcsolatos bővebb tájékoztató elérhető a NAV honlapján, a 10-es számú információs füzetben – közölte a NAV.

Hozzáteszik, akik tavaly ingatlant adtak el, azoknak hasznos segítséget nyújt a befizetendő adó kiszámításához a NAV oldalán található kalkulátor és a 9-es számú információs füzet.

A NAV webes szja-kitöltő programját használóknak – ha kiegészítik, pontosítják a tervezetüket – fontos, hogy mentsék a módosítást és csak azután küldjék el a kiegészített tervezetet a NAV-hoz. Akik papíron adják be bevallásukat – akár személyesen az ügyfélszolgálaton, akár postán – azoknak alá kell írniuk a főlapot, különben a bevallás érvénytelen – tájékoztatott az adóhivatal.

(Forrás: MTI)