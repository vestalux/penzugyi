---
title: Az MNB összefoglalót tett közzé a Zöld Tőkekövetelmény-kedvezményről
date: 2021-03-24 00:03:00
order: 

---
![Lehet, hogy egy kép erről: természet és szöveg](https://scontent-vie1-1.xx.fbcdn.net/v/t1.6435-9/176826098_1193083001124536_320522405222668127_n.jpg?_nc_cat=103&ccb=1-3&_nc_sid=730e14&_nc_ohc=6j46SlVSyKoAX8TgugJ&_nc_ht=scontent-vie1-1.xx&oh=923ebd5e97663d2847761377f32972ed&oe=60D3CA84)

A vállalati és önkormányzati Zöld Tőkekövetelmény-kedvezmény programmal kapcsolatos kérdésekre adott válaszokat összefoglaló dokumentumot tett közzé honlapján a Magyar Nemzeti Bank (MNB).

A Magyar Nemzeti Bank 2019 februárjában hirdette meg Zöld Programját a klímaváltozáshoz, más környezeti problémákhoz kapcsolódó kockázatok csökkentése, a magyarországi zöld gazdaság finanszírozásának bővítése érdekében. A stratégia részeként a jegybank tavaly decemberben hirdette meg vállalati és önkormányzati Zöld Tőkekövetelmény-kedvezmény programját.

A program meghirdetése óta számos kérdés, észrevétel merült fel, ezért az ezekre adott szakmai válaszokat kérdések és válaszok formájában összesítették. A közzétett dokumentum többek között például arra is válaszol, hogy ha egy kötvénykibocsátás során a finanszírozott alapügyletek zöldnek minősülnek, a kötvényhez szükség van-e külön zöld minősítésre.

A jegybank továbbra is várja az érintett szereplőktől a tőkekedvezmény-programhoz kötődő kérdéseket a zold.penzugyek@mnb.hu címre, az ezekre adott válaszokkal folyamatosan bővíti a már közzétett dokumentumot.

Hangsúlyozzák, az MNB pozitív ösztönzőn keresztül bátorítani kívánja a zöld hitelezést. A kedvezmény – amelyet öt éven keresztül biztosít az MNB – első lépésben a megújuló energiatermelés finanszírozására, valamint a zöld kötvények bankok általi vásárlására vonatkozik.

(Forrás: MTI)