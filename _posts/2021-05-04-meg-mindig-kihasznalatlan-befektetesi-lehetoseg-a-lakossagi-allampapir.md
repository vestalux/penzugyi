---
title: Még mindig kihasználatlan befektetési lehetőség a lakossági állampapír
date: 2021-05-04 00:05:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.6435-9/190360464_1214866365612866_4753854929928272781_n.jpg?_nc_cat=111&ccb=1-3&_nc_sid=730e14&_nc_ohc=M4JNGql7T08AX_vFgMp&tn=wbKksBN9-ubuSJp5&_nc_ht=scontent-vie1-1.xx&oh=bbfaae420f6ef2b6f6b0b91ce0cf3b36&oe=60D50EAD)

Jórészt még mindig kihasználatlan befektetési lehetőség a lakossági állampapír, előnyeivel sokan nincsenek tisztában – közölte az OTP.

A pénzintézet öngondoskodási felmérése szerint a megkérdezettek 5 százaléka rendelkezik csupán állampapírral, és többségük nem tudta azt sem, hogy az magasabb kamatot biztosít a banki betétekhez képest. Sokan gondolják azt is, hogy csak a jelentős megtakarításokat érdemes befektetni.

Az OTP ezzel szemben azt írta, hogy kisebb összegű, megosztott, több lábon álló, befektetéssel is jelentős eredményeket lehet elérni, állampapírt jegyezni pedig már 10 ezer forinttól lehet. A mostani kamatkörnyezetben félmillió forint évi 43 forintot kamatozik bankszámlán, állampapírban viszont 17 500 forintot – tették hozzá.

Jegybanki adatok szerint 10 év alatt az ötszörösére nőtt, így 2020 végén már megközelítette a 8420 milliárd forintot a lakossági számlákon a nem lekötött összeg, valamint a folyószámlabetétek értéke, a lakosság jelentős része tehát valóban nem fekteti be a pénzét – hangsúlyozták. Az OTP ezért úgy véli, hogy a lakossági állampapírpiacon még van lehetőség a bővülésre, idén pedig akár az egyik legnépszerűbb megtakarítás lehet.

Az OTP öngondoskodási felmérés 2020 szeptemberében készült 1500, bankszámlával rendelkező, 70 év alatti felnőtt megkérdezésével.

(Forrás: MTI)