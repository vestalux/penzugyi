---
title: A kamatmentes újraindítási gyorskölcsön március 8-tól igényelhető
date: 2021-03-08 00:03:00
order: 

---
![Lehet, hogy egy kép erről: pénz](https://scontent-vie1-1.xx.fbcdn.net/v/t1.6435-9/161064424_1170391293393707_293514287840862484_n.jpg?_nc_cat=104&ccb=1-3&_nc_sid=730e14&_nc_ohc=yw8QXqrPSmcAX8y6eyE&_nc_ht=scontent-vie1-1.xx&oh=27f3771dbad980aef5904350b34c02c4&oe=60D275D7)

A kamatmentes újraindítási gyorskölcsönt március 8-tól igényelhetik a vállalkozások az MFB Pontokban – közölte a Magyar Fejlesztési Bank (MFB).

A Gazdaság újraindítási akcióterv részeként induló hitelprogram az országszerte megtalálható MFB Pontok hálózatában érhető el, hogy a vállalkozások a székhelyükhöz legközelebb juthassanak hozzá az 1-10 millió forint közötti, 100 százalékos előleggel elérhető kölcsönösszeghez.

A program keretösszege 100 milliárd forint.

A kamatmentes újraindítási gyorskölcsön hitelt elsőként a turisztika, a vendéglátás, a kultúra és a sport területén működő vállalkozások, illetve egyesületek igényelhetik.

A kölcsön segítséget nyújt a Covid-19 járvány gazdasági hatásaival leginkább érintett ágazatokban, hiszen széleskörűen felhasználható a bér-, járulék-, rezsi- és működési költségek fedezésére, illetve az újranyitáskor szükséges készletek finanszírozására is. A minimum 1 millió, maximum 10 millió forint hitelösszegig elérhető kölcsön elsősorban a mikro- és kisvállalkozások számára kínál segítséget és megoldást a jelenlegi problémák áthidalására.

A kamatmentes újraindítási gyorskölcsön a teljes futamidő alatt fix nulla százalék kamatozású, nem kapcsolódnak hozzá banki költségek, és akár nulla százalék saját forrással is elérhető.

A hitelt 10 éves futamidővel és 3 éves törlesztési türelmi idő mellett igényelhetik a vállalkozások, a hitelszerződés megkötését követően 100 százalék előleg folyósításával.

Az igényelhetőség legfontosabb feltételei közé tartozik, hogy a hiteligénylőnek lezárt üzleti évvel kell rendelkeznie a 2019. évre vonatkozóan, illetve 2019. január elsejétől a vállalkozás főtevékenységeként kell bejegyezve lennie a termékleírásban előírt TEÁOR szerinti tevékenységek valamelyikének. Kizáró tényező, ha az igénylő 2019. évi lezárt teljes (12 hónapos) üzleti évének üzemi eredménye negatív. Az előzetes igényfelmérés szerint a Covid-19 járvány előtt jól működő és életképes cégek meg fognak felelni ezeknek a kritériumoknak, így valóban számos – minimum tízezer – vállalkozás kaphat kézzelfogható segítséget – írja az MFB.

(Forrás: MTI)